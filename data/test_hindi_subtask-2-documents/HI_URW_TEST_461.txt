'यूक्रेन के साथ युद्ध खत्‍म करने के लिए बिना शर्त तैयार हूं', ट्रंप के ...

राष्ट्रपति व्लादिमीर पुतिन ने गुरुवार को कहा कि वह युद्ध समाप्त करने के लिए डोनाल्ड ट्रंप के साथ संभावित वार्ता में यूक्रेन पर समझौता करने के लिए तैयार हैं. गौर करने वाली बात ये है कि पुतिन ने कहा है कि यूक्रेनी अधिकारियों के साथ बातचीत शुरू करने के लिए उनकी कोई शर्त नहीं है.
ट्रंप ने रूस-यूक्रेन युद्ध को शीघ्र समाप्त करने की कसम खाई है, लेकिन उन्होंने अभी तक यह नहीं बताया है कि वो कैसे इस संघर्ष को खत्म करेंगे. पुतिन का यह महत्वपूर्ण बयान यूक्रेन युद्ध के लगभग 34 महीने बाद उनके वार्षिक सवाल- जवाब कार्यक्रम के दौरान आया जिसमें वह सरकारी टेलीविजन पर मीडिया और आम लोगों के सवालों के जवाब दे रहे थे.
बातचीत के लिए तैयार हैं पुतिन
पुतिन ने इस बात से इन्कार किया कि रूस इस समय कमजोर स्थिति में है. एक अमेरिकी समाचार चैनल के रिपोर्टर के सवाल का जवाब देते हुए पुतिन ने कहा कि वह ट्रंप से मिलने के लिए तैयार हैं. हालांकि उन्होंने यह भी कहा कि उनकी सालों से ट्रंप के साथ बात नहीं हुई है.
इस दौरान पुतिन ने कहा,'हमने हमेशा कहा है कि हम बातचीत और समझौते के लिए तैयार हैं. रूस इस समय 2022 से ज्यादा मजबूत स्थिति में है, जब यूक्रेन पर कार्रवाई शुरू की गई थी. यूक्रेन में अपने प्राथमिक लक्ष्यों को हासिल करने के लिए रूसी सेना आगे बढ़ रही है, इसके बावजूद वह वार्ता और समझौते के लिए तैयार हैं.' पुतिन ने स्वीकार किया कि यूक्रेन में लड़ाई जटिल है.
यूक्रेन और पश्चिमी देश खारिज कर चुके हैं एक प्रपोजल
पुतिन ने आगे कहा, "मुझे लगता है कि जल्द ही, जो यूक्रेनी नागरिक लड़ना चाहते हैं वे भाग जाएंगे. कोई भी ऐसा नहीं बचेगा जो लड़ना चाहता हो. हम तैयार हैं, लेकिन दूसरे पक्ष को भी बातचीत और समझौते दोनों के लिए तैयार रहना चाहिए."
पुतिन ने कुछ समय पहले भी कहा था किरूस संघर्ष के शांतिपूर्ण समाधान के लिए बातचीत के लिए तैयार है लेकिन उन्होंने अपनी मांग दोहराई कि यूक्रेन को उत्तरी अटलांटिक संधि संगठन (नाटो) में शामिल होने की अपनी हरसत का त्याग करना चाहिए. हालांकि यूक्रेन और पश्चिमी देशों ने इन मांगों को खारिज कर दिया था.
यह भी पढ़ें: यूक्रेन का मिशन, 1 लाख डॉलर और यूरोप में घर... रूस के न्यूक्लियर चीफ के हत्यारे का कबूलनामा
ट्रंप ने कही थी ये बात
आपको बता दें कि कुछ समय पहले ही अमेरिका के भावी राष्ट्रपति डोनाल्ड ट्रंप (20 जनवरी, 2025 को शपथ लेंगे) ने यूक्रेन में तत्काल युद्धविराम की मांग की थी. उन्होंने अपने निजी सोशल मीडिया प्लेटफॉर्म 'ट्रूथ सोशल' (Truth Social) पर एक पोस्ट में सीरिया के ताजा हालातों का जिक्र करते हुए कहा था कि असद की सत्ता चली गई, बहुत सारी मौतें हो चुकी हैं, यूक्रेन में तत्काल सीजफायर होना चाहिए. रूस ने 24 फरवरी, 2022 को यूक्रेन में अपना विशेष सैन्य अभियान शुरू किया था और उसके बाद से दोनों देश युद्ध में उलझे हुए हैं.
ट्रंप ने अपने पोस्ट में लिखा, 'असद चला गया. वह अपना देश छोड़कर भाग गया. उसके संरक्षक, व्लादिमीर पुतिन के नेतृत्व वाले रूस को अब उसकी रक्षा करने में कोई दिलचस्पी नहीं थी. सीरिया के गृह युद्ध में रूस की दखलंदाजी का कोई कारण नहीं था. यूक्रेन की वजह से सीरिया में उनकी रुचि खत्म हो गई, जहां लगभग 600000 रूसी सैनिक घायल या मृत पड़े हैं. यूक्रेन युद्ध कभी शुरू ही नहीं होना चाहिए था, और अब यह हमेशा के लिए जारी रह सकता है.'