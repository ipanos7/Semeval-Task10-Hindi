पुतिन से वार्षिक संवाददाता सम्मेलन में पूछे गए 20 लाख सवाल, यूक्रेन युद्ध पर कहा-"जेलेंस्की को छोड़नी होगी एक चाहत"

रूस के राष्ट्रपति व्लादिमिर पुतिन ने बृहस्पतिवार को वार्षिक संवाददाता सम्मेलन का आयोजन किया। इस दौरान उनसे 20 लाख से अधिक सवाल पूछे गए। रूस-यूक्रेन युद्ध को लेकर पुतिन ने जेलेंस्की को सबसे बड़ी नसीहत दी है।
मॉस्को: रूस के राष्ट्रपति व्लादिमीर पुतिन ने बृहस्पतिवार को अपना सालाना संवाददाता सम्मेलन और ‘कॉल-इन शो’ कार्यक्रम आयोजित किया। यह ऐसा एक वार्षिक कार्यक्रम है, जिसका इस्तेमाल वह अपने प्रभुत्व का अहसास बनाये रखने और देश के राजनीतिक परिदृश्य पर व्यापक नियंत्रण होने का प्रदर्शन करने के लिए करते रहे हैं। आपको यह जानकर हैरानी होगी कि पुतिन के सामने इस दौरान 20 लाख सवालों की लिस्ट आई। हालांकि उन्होंने उनमें से कुछ का ही जवाब दिया। रूस-यूक्रेन युद्ध को लेकर पुतिन जेलेंस्की को सबसे बड़ी नसीहत दी। 
हालांकि रूसी राष्ट्रपति ने यह नहीं बताया कि रूस-यूक्रेन युद्ध कब खत्म होगा, लेकिन उन्होंने जेलेंस्की को सलाह दी कि उन्हें नाटो में यूक्रेन को शामिल कराने की जिद छोड़ देनी चाहिए। इस दौरान पुतिन ने रूस की आर्थिक स्थिति के बारे में भी बातचीत की। उन्होंने कहा कि इस वर्ष यह लगभग 4 प्रतिशत बढ़ने की राह पर है। उन्होंने स्वीकार किया कि उपभोक्ता मुद्रास्फीति 9.3 प्रतिशत के उच्च स्तर पर है, लेकिन उन्होंने इसे कम करने के लिए केंद्रीय बैंक के प्रयासों का उल्लेख किया तथा इस बात पर जोर दिया कि अर्थव्यवस्था में स्थिति ‘‘स्थिर’’ बनी हुई है।