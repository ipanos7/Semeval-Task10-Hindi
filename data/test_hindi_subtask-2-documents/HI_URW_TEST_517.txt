यूक्रेन के खिलाफ लड़ रहे उत्तर कोरियाई सैनिकों के शवों से हैवानियत, जेलेंस्की ने रूस पर लगाया खतरनाक आरोप

यूक्रेन के राष्ट्रपति वोलोदिमिर जेलेंस्की ने एक वीडियो शेयर करते हुए दावा किया है कि एक रूसी सैनिक यूक्रेन के खिलाफ लड़ाई में मारे गए उत्तर कोरियाई सैनिक के शव को आग लगा रहा है. उन्होंने कहा कि इस कदम का उद्देश्य रूस के साथ लड़ रहे उत्तर कोरियाई सैनिकों की उपस्थिति को छिपाना है. जेलेंस्की ने मंगलवार को सोशल मीडिया पर अपलोड किए गए एक वीडियो में यह दावा किया. इसमें आंशिक रूप से जलती हुई लाश दिखाई दे रही थी. इसका अंग्रेजी सबटाइटल था, 'रूसी, उत्तर कोरियाई सैनिकों के मरने के बाद भी उनके चेहरे छिपाने की कोशिश करते हैं.'

30 सेकंड के वीडियो में एक संदिग्ध उत्तर कोरियाई सैनिक का क्लोज-अप और अन्य फुटेज भी शामिल है, जिसमें एक एशियाई सैनिक कैमरे के सामने 'नहीं, नहीं' कह रहा है, जबकि बैकग्राउंड में एक अन्य व्यक्ति कह रहा है, 'उसे मास्क लगाने के लिए कहो. मास्क लगाओ.' जेलेंस्की ने उत्तर कोरियाई सैनिकों को तैनात करने और उनकी उपस्थिति को छिपाने का प्रयास करने के लिए रूसी सेना की निंदा की, उन्होंने कहा कि मास्को को इस तरह के 'अनादर के प्रदर्शन' के लिए जिम्मेदार ठहराया जाना चाहिए.