रूस और यूक्रेन के बीच छिड़ी है भीषण जंग, अब जेलेंस्की ने वो किया जो पुतिन ने सोचा भी नहीं था

रूस और यूक्रेन के बीच जंग जारी है। रूस के ताबड़तोड़ हमलों का यूक्रेन ने भी जवाब दिया है। यूक्रेन ने ड्रोन से रूस के चेचन्या क्षेत्र में नेशनल गार्ड के एक परिसर पर भीषण हमला किया है।
रूस और यूक्रेन के बीच जारी जंग अब भयावह रूप लेती जा रही है। दोनों ही देश एक दूसरे पर भीषण हमले कर रहे हैं। इस बीच यूक्रेन के राष्ट्रपति वोलोदिमीर जेलेंस्की ने वो कर दिया है जिसके बारे में रूसी राष्ट्रपति व्लादिमीर पुतिन ने सोचा भी नहीं होगा। यूक्रेन ने ड्रोन से रूस के चेचन्या क्षेत्र में नेशनल गार्ड के एक परिसर पर जोरदार हमला किया है। रूस की ओर से किए जा रहे बड़े पैमाने पर हवाई हमले के बाद कीव ने यह जवाबी हमला किया है। 
मार गिराए गए दो ड्रोन
सोशल मीडिया पर उपलब्ध वीडियो फुटेज में एक ड्रोन को विस्फोट से पहले चेचन्या की राजधानी ग्रोज्नी के आसमान में देखा गया। इस हमले में किसी के हताहत होने की कोई सूचना नहीं है। हमले का यह क्षेत्र यूक्रेन की सीमा से लगभग 800 किलोमीटर दक्षिण-पूर्व में स्थित है। चेचन्या के नेता रमजान कादिरोव ने पुष्टि की है कि ड्रोन ने अखमत ग्रोज्नी पुलिस बटालियन से संबंधित एक स्थान पर हमला किया था। उन्होंने कहा कि हवाई सुरक्षा बलों ने दो अन्य ड्रोन को मार गिराया है। 