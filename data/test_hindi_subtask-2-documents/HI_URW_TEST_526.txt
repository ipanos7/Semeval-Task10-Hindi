पुतिन को सत्ता में रहते 25 साल हुए, एक चौथाई सदी में 'रूस का कितना ध्यान' रख पाए?

1999 के नव वर्ष की पूर्व संध्या को मैं कभी नहीं भूल पाऊंगा.
मैं बीबीसी के मॉस्को ब्यूरो में प्रोड्यूसर के रूप में काम कर रहा था. अचानक एक ब्रेकिंग न्यूज़ आई कि रूस के राष्ट्रपति बोरिस येल्तसिन ने पद से इस्तीफ़ा दे दिया है.
उनके फ़ैसले ने सबको हैरान कर दिया, यहां तक कि मॉस्को में ब्रिटिश प्रेस में काम करने वालों को भी.
जब यह ख़बर आई, ऑफ़िस में कोई संवाददता मौजूद नहीं था. इसका मतलब ये था कि मुझे ही ख़बर तैयार करनी थी. बीबीसी में मेरा ये पहला डिस्पैच था जो मैंने तैयार किया और जो बरॉडकास्ट हुआ.

मैंने अपनी रिपोर्ट में लिखा, "बोरिस येल्तसिन ने हमेशा कहा कि वह अपना कार्यकाल पूरा करेंगे. आज उन्होंने रूसियों को बताया कि उन्होंने अपना मन बदल लिया है."
एक रिपोर्टर के रूप में यह मेरे करियर की शुरुआत थी.
और यह रूस के नए नेता के रूप में व्लादिमीर पुतिन के लिए भी ये नई शुरुआत थी.
बोरिस येल्तसिन के इस्तीफ़े के बाद, रूसी संविधान के अनुसार, प्रधानमंत्री व्लादिमीर पुतिन कार्यकारी राष्ट्रपति बन गए.
तीन महीने बाद देश में चुनाव हुए और उन्होंने जीत हासिल की.
क्रेमलिन (रूसी राष्ट्रपति कार्यालय) छोड़ते हुए येल्तसिन ने पुतिन से अपना अंतिम संदेश दिया था. उन्होंने कहा था, "रूस का ध्यान रखना!"
जैसे-जैसे यूक्रेन पर रूस की जंग का तीसरा साल पूरा होने को आ रहा है, मुझे येल्तसिन की यह बात बार-बार याद आ रही है.
इसलिए क्योंकि यूक्रेन पर रूसी राष्ट्रपति पुतिन के चौतरफा हमले के विनाशकारी नतीजे आए हैं.