यूक्रेन के लिए रणनीतिक मोर्चा: पोक्रोव्स्क शहर पर रूसी कब्जे का खतरा और उसके परिणाम

यूक्रेन का औद्योगिक केंद्र है पोक्रोव्स्क शहर
जिस तरह से जंग जारी है अगर ऐसे में पोक्रोव्स्क शहर पर रूसी सेना कब्जा कर लेती है तो यह यूक्रेन के लिए बड़ा झटका होगा। इस शहर को पूर्वी और मध्य यूक्रेन के बीच का प्रवेश द्वार माना जाता है। यह शहर यूक्रेन का औद्योगिक केंद्र और रसद आपूर्ति का भी मुख्य बिंदु है। ऐसे में इस शहर की अहमियत यूक्रेन के लिए काफी ज्यादा है। इस शहर पर रूस कब्जा यूक्रेन की कमर टूटने जैसा होगा और वजह भी यही है कि रूसी सेना यहां कब्जे के लिए पूरी ताकत झोंके हुए है। 
क्यों अहम है पोक्रोव्स्क शहर
पोक्रोव्स्क एक प्रमुख रेलवे हब है, जो डोनेट्स्क और अन्य महत्वपूर्ण शहरों को जोड़ता है। यदि रूस इस शहर पर कब्जा कर लेता है, तो उसे यूक्रेन के अन्य हिस्सों तक पहुंचने में आसानी होगी और वह अपनी सेना और संसाधनों की आपूर्ति तेजी से कर सकेगा। पोक्रोव्स्क शहर डोनेट्स्क ओब्लास्ट में स्थित है, जो पूर्वी यूक्रेन का एक महत्वपूर्ण क्षेत्र है। इस क्षेत्र में होने के कारण यह शहर रूस और यूक्रेन के बीच संघर्ष के लिए एक रणनीतिक मोर्चा बन गया है।
रूस का कीव में पहुंचना होगा आसान
अगर पोक्रोव्स्क शहर पर रूस का कब्जा हो जाता है तो यूक्रेन की आपूर्ति लाइन कट जाएंगी और उसकी रक्षा क्षमता कमजोर पड़ जाएगी। पोक्रोव्स्क के गिरने से पूरे क्षेत्र पर यूक्रेन की पकड़ खतरे में पड़ जाएगी। रूस का पोक्रोव्स्क पर कब्जा उसके लिए यूक्रेन में अंदर तक हमले करने और कीव समेत दूसरे रणनीतिक शहरों पर नियंत्रण करने का नया मोर्चा खोल देगा। इससे रूसी सेना का कीव तक पहुंचने का रास्ता भी खुल सकता है।