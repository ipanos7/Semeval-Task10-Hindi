यूक्रेनी खुफिया की टारगेट लिस्ट: रूसी जनरल्स पर हमले की रणनीति और जोखिम

किन पर निशाना
यूक्रेन की ख़ुफ़िया सर्विस जीयूआर ने टारगेट की लिस्ट प्रकाशित की है, उसमें रूसी जनरल और रूसी एयरफ़ोर्स के अन्य कमांडर हैं, जिन्होंने यूक्रेन के शहरों में एनर्जी ग्रिड पर हमला किया था.

लेकिन जब सीक्रेट सर्विस कोई ऑपरेशन का फ़ैसला करता है तो इस बात का मूल्यांकन किया जाता है कि वह व्यक्ति कितना अहम है और वहाँ तक पहुँचना कितना आसान है.

एसबीयू के पूर्व अधिकारी ईवान स्तूपक ने बीबीसी से कहा, ''यह ऑपरेशन एक उच्चस्तरीय पेशेवर काम था. ऐसे ऑपरेशन को लोगों का एक समूह अंजाम देता है. इसमें पहले देखा गया होगा कि उस जनरल के पास कोई हथियार तो नहीं है. कोई साथ में तो नहीं है.''

''ऑपरेशन को अंजाम देने वाले अगर विस्फोटक के साथ मॉस्को की सड़कों पर पकड़े जाते या वीडियो सर्विलांस में पकड़े जाते तो ख़तरे में पड़ जाते. इसके लिए एक सुरक्षित रणनीति बनानी होती है ताकि ऑपरेशन के बाद सुरक्षित निकला जा सके.''

स्तूपक ने कहा, ''इसी तरह के ऑपरेशन की योजना बनाने वाले एक ऑपरेटिव ने मुझसे कहा था कि जब वह ऑपरेशन को अंजाम देने के लिए अपने लोगों को भेजता है तो 20 मिनट का वक़्त भी तीन दिन की तरह लगता है. इसमें जो भी शामिल होते हैं, उनके लिए यह काफ़ी ख़तरनाक और भयावह होता है.''