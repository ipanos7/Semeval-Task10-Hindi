मॉस्को बम ब्लास्ट में रूस के परमाणु प्रमुख की मौत, क्रेमलिन में मचा हड़कंप

रूस-यूक्रेन युद्ध के बीच मॉस्को में रूसी परमाणु वैज्ञानिक की बम ब्लास्ट में मौत हो गई है। इस खबर ने यूरोप से लेकर पश्चिम तक खलबली मचा दी है। क्रेमलिन मामले की जांच में जुट गया है।
रूस-यूक्रेन युद्ध की इस वक्त की सबसे सनसनीखेज खबर सामने आ रही है। मॉस्को में एक बम ब्लास्ट में रूस के परमाणु प्रमुख के मारे जाने की खबर ने क्रेमलिन से लेकर पूरी दुनिया में हड़कंप मचा दिया है। जानकारी के अनुसार यह घटना मंगलवार को मॉस्को में हुई। बताया जा रहा है कि एक इलेक्ट्रिक स्कूटर में बम छिपा कर रखा गया था। रूस की जांच समिति ने कहा कि इसमें रूसी परमाणु सुरक्षा बलों के प्रभारी एक वरिष्ठ रूसी जनरल की मौत हो गई।
रियाज़ान्स्की प्रॉस्पेक्ट पर एक अपार्टमेंट इमारत के बाहर रूस के परमाणु जैविक और रासायनिक सुरक्षा सैनिकों के प्रमुख लेफ्टिनेंट जनरल इगोर किरिलोव इस ब्लास्ट में मारे गए थे। यह ब्लास्ट क्रेमलिन से लगभग सात किमी (4 मील) दक्षिण-पूर्व में एक सड़क पर हुआ। रूस की जांच समिति के अनुसार इस बम ब्लास्ट में रूसी संघ के सशस्त्र बलों के विकिरण, रासायनिक और जैविक सुरक्षा बलों के प्रमुख इगोर किरिलोव के अलावा उनके सहायक भी मारे गए।"
बर्फ में पड़े दिखे 2 शव
रूसी टेलीग्राम चैनलों पर पोस्ट की गई तस्वीरों में मलबे से अटी पड़ी एक इमारत का टूटा हुआ प्रवेश द्वार और खून से सने बर्फ में दो शव पड़े हुए दिखाई दे रहे हैं। रॉयटर्स फुटेज में घटनास्थल पर पुलिस घेरा दिखाई दे रहा है। रूस के परमाणु वैज्ञानिक की बम ब्लास्ट में मौत ने राष्ट्रपति कार्यालय क्रेमलिन भी हैरान है। इसके आतंकी हमले होने की आशंका जताई जा रही है।