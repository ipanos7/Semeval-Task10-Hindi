किम जोंग को भारी पड़ी पुतिन की मदद! यूक्रेन ने पकड़ा उत्तर कोरिया का सिपाही, दक्षिण कोरियाई एजेंसी ने की पुष्टि

रूस और यूक्रेन के बीच जारी युद्ध से उत्तर कोरिया के लिए बुरी खबर आई है। यूक्रेन ने उत्तर कोरिया के एक सैनिक को पकड़ लिया है। किम जोंग ने रूस की मदद के लिए अपने सैनिक भेजे हैं। ये सैनिक यूक्रेन के खिलाफ युद्ध में रूसी सेना की मदद कर रहे हैं। इन्हीं सैनिकों में से एक सैनिक घायल अवस्था में यू्क्रेन के पास है। दक्षिण कोरिया की खुफिया एजेंसी ने इसकी पुष्टि की है। अब किम जोंग के लिए अपने सैनिक को सुरक्षित बाहर ला पाना बेहद मुश्किल होगा।
योनहाप समाचार एजेंसी ने अपनी रिपोर्ट में बताया कि यूक्रेन की स्पेशल फोर्स ने एक घायल उत्तर कोरियाई सैनिक को पकड़ा है। दक्षिण कोरिया की खुफिया एजेंसी ने शुक्रवार को इस बात की पुष्टि की। रूस-यूक्रेन युद्ध में यह पहली घटना है, जब उत्तर कोरिया का कोई सैनिक यूक्रेन के कब्जे में आया है।
कुर्स्क में पकड़ा गया उत्तर कोरियाई सैनिक
दक्षिण कोरिया की खुफिया एजेंसी नेशनल इंटेलिजेंस सर्विस की तरफ जारी बयान में कहा गया "एक मित्र राष्ट्र के खुफिया संगठन के साथ बातचीत में हमें पता चला है कि एक घायल उत्तर कोरियाई सैनिक पकड़ा गया है। हम इसके बाद के घटनाक्रम की गहन जांच करने की योजना बना रहे हैं।" योनहाप समाचार एजेंसी की रिपोर्ट के अनुसार सबसे पहले मिलिटर्नी नाम के मीडिया आउटलेट ने गुरुवार को इस बात की जानकारी दी थी। यूक्रेन के सैन्य-केंद्रित समाचार आउटलेट की रिपोर्ट में कहा गया था कि देश की सेना ने रूस के पश्चिमी सीमावर्ती क्षेत्र कुर्स्क में ऑपरेशन के दौरान उत्तर कोरियाई सैनिक को पकड़ा है। इसके बाद दक्षिण कोरिया की जासूसी एजेंसी ने इसकी पुष्टि की।