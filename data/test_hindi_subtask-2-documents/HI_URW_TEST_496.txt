फ़ैक्ट-चेक: यूक्रेन में फंसे भारतीय छात्रों ने सरकार की ‘पर्याप्त चेतावनियों’ को गंभीरता से नहीं लिया?

रूस के हमले के बाद हज़ारों भारतीय छात्र यूक्रेन में फंस गए थे. ऐसे समय में कई छात्रों ने अपने यूनिवर्सिटीज़ से वीडियो बनाए और कुछ ने घर लौटने के बाद सरकार की तरफ से प्रतिक्रिया में देरी की आलोचना की. इसके बाद सोशल मीडिया और मेनस्ट्रीम मीडिया पर कई तरह की ग़लत जानकारी और प्रोपगेंडा को बढ़ावा दिया गया है. छात्रों की मुसीबत का कसूरवार उन्हें ही ठहराने की कोशिश की जा रही है. ऑल्ट न्यूज़ ने एक ऐसे वीडियो की पड़ताल की थी जिसमें एक छात्रा का मज़ाक उड़ाने के लिए उसका ग़लत बयान शेयर किया जा रहा था. एक और ऐसा मामला सामने आया था जिसमें एक छात्रा पर यूक्रेन में होने के ‘नाटक’ करने का ग़लत आरोप लगाया गया था.

हाल में एक वीडियो वायरल हो रहा है जिसमें छात्रों को न्यूज़ मीडिया द्वारा हमले की घटनाओं के कवरेज का मज़ाक उड़ाते हुए देखा जा सकता है. इसमें कुछ छात्रों को युद्ध की संभावना से इनकार करते हुए सुना जा सकता है और कुछ को ये कहते हुए सुना जा सकता है कि रूस ने अपने कुछ सैनिक वापस बुला लिए हैं. सोशल मीडिया पर इसे शेयर करते हुए ये दावा किया जा रहा है कि 24 फ़रवरी को रूस के हमले से पहले सरकार ने ‘पर्याप्त चेतावनी’ जारी की थी, लेकिन छात्रों ने उन्हें गंभीरता से नहीं लिया.