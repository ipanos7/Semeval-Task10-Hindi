यूक्रेन युद्ध में घायल कई उत्तर कोरियाई सैनिकों की मौत, जेलेंस्की ने कहा- रूस के लिए इनकी जान की कोई कीमत नहीं

रूस और यूक्रेन के युद्ध में उत्तर कोरिया के कई सैनिक मारे गए हैं। यूक्रेन के राष्ट्रपति जेलेंस्की ने शुक्रवार को कहा कि यूक्रेन की सेना की ओर से पकड़े जाने के बाद कई गंभीर रूप से घायल उत्तर कोरियाई सैनिक अपनी चोटों के कारण मारे गए। जेलेंस्की ने शुक्रवार को एक संबोधन में कहा कि हमारे सैनिक उन्हें बंदी बनाने में सफल रहे। लेकिन वे गंभीर रूप से घायल थे, जिस कारण वे बचाए नहीं जा सके। उन्होंने यह नहीं बताया कि कितने सैनिक पकड़े गए। माना जा रहा है कि ये सैनिक यूक्रेन की ओर से युद्धबंदी बनाए गए पहले उत्तर कोरियाई सैनिक हैं।

दक्षिण कोरिया की न्यूज एजेंसी योनहाप के मुताबिक खुफिया सूत्रों ने बताया कि यूक्रेन की ओर से पकड़ा गया एक घायल उत्तर कोरियाई सैनिक अपनी चोटों के कारण मारा गया। अमेरिकी और यूक्रेनी अधिकारियों के मुताबिक उत्तर कोरियाई सैनिकों को रूस के पश्चिमी कुर्स्क क्षेत्र में पुतिन की सेना के लिए लड़ते हुए भारी नुकसान झेलना पड़ा है। अगस्त में यूक्रेन ने कुर्स्क क्षेत्र में एक तेज हमला किया, जिससे रूस को खतरे का मुकाबला करने के लिए सैनिकों को तैनात करना पड़ा।