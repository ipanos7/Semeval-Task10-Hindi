जलवायु परिवर्तन को लेकर कॉप-26 में क्या हुआ हासिल?

संयुक्त राष्ट्र का 26वां जलवायु परिवर्तन सम्मेलन को आयोजन यूनाइटेड किंगडम के ग्लासगो में आयोजित किया गया था। इसे कॉप-26 के नाम से भी जाना जाता है। इस सम्मेलन का एक मुख्य उद्देश्य था कि औद्योगिक युग की शुरुआत की तुलना में वैश्विक तापमान वृद्धि को 1.5 डिग्री सेल्सियस के भीतर कैसे रखा जाए। वर्ष 2015 के पेरिस समझौते में यही लक्ष्य तय किया गया था। ग्लासगो जलवायु संधि में “तापमान वृद्धि को 1.5 डिग्री सेल्सियस तक सीमित करने के प्रयासों को आगे बढ़ाने का संकल्प लिया गया।”
जलवायु परिवर्तन पर संयुक्त राष्ट्र फ्रेमवर्क कन्वेंशन के क्योटो प्रोटोकॉल से पेरिस समझौते की तरफ अग्रसर होने के बाद कॉप का आयोजन पहली बार हुआ। नए फ्रेमवर्क की तरफ अग्रसर होने का तात्पर्य है कि अब सभी देशों को ग्रीनहाउस गैस उत्सर्जन में कमी का लक्ष्य निर्धारित करना होगा। यद्यपि यह लक्ष्य स्वैच्छिक होना है। क्योटो प्रोटोकॉल के तहत सिर्फ अमीर देशों को उत्सर्जन में कटौती करना था। इसके अतिरिक्त कोविड महामारी और अर्थव्यवस्था पर पड़े इसके प्रभाव की वजह से भी लोग, कॉप को लेकर उत्सुक थे।
इस कॉप के दौरान भारत के प्रधानमंत्री नरेंद्र मोदी ने घोषणा की 2070 तक नेट जीरो का लक्ष्य हासिल कर लिया जाएगा। इसके साथ ही भारत भी अब उन देशों में शामिल हो गया जिनका उत्सर्जन में कमी का लक्ष्य तय हो गया है।
