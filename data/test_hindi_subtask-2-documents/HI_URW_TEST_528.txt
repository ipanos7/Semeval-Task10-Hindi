उत्तर कोरिया के सैनिक रूस-यूक्रेन युद्ध पर किस तरह असर डाल रहे हैं?

हानेउल उत्तर कोरिया की सेना में सेवाएं दे चुके हैं. उन्हें अपनी सर्विस के वक्त सबसे ज़्यादा जो बात याद है, वो है लगातार भूखा रहना.

सर्विस के पहले महीने में ही उनका वजन 10 किलो तक कम हो गया था, क्योंकि खाने में उन्हें सिर्फ़ मक्का और सड़ी हुई पत्तागोभी ही मिलती थी.

उन्होंने बताया कि ट्रेनिंग के तीन महीने के बाद उनकी लगभग पूरी बटालियन बुरी तरह से कुपोषण का शिकार हो गई थी. वजन बढ़ाने के लिए सैनिकों को रिकवरी सेंटर में भेजने की ज़रूरत पड़ गई थी.

जब उनकी बटालियन को दक्षिण कोरिया के साथ लगी सीमा पर अग्रिम पंक्ति के सुरक्षाकर्मियों के रूप में तैनात किया गया, तब उन्हें मक्के की जगह चावल दिए जाने लगे, लेकिन उनमें से बहुत सारा चावल उनके पास पहुंचने से पहले ही चोरी हो जाता. बाकी बचा हुआ चावल रेत से बर्बाद हो जाता.
हानेउल का कहना है कि फिर भी उनकी यूनिट को सबसे ज़्यादा खाना मिलता था. दरअसल ये एक रणनीति थी ताकि इन जवानों के मन में दक्षिण कोरिया जाने का विचार न आ सके.

हालांकि, हानेउल को यह रणनीति रोक नहीं पाई. 2012 में जान की बाज़ी लगाकर वो डिमिलिटराइज्ड ज़ोन को पार कर गए. ये ज़ोन उत्तर कोरिया को दक्षिण कोरिया से अलग करने वाला इलाका है.

उनके और इस तरह के अन्य सैनिकों के जवानों का अनुभव हमें यूक्रेन में अग्रिम पंक्ति पर युद्ध लड़ रहे उत्तर कोरियाई सैनिकों के हालात के बारे में बताता है.

कुर्स्क इलाक़े में यूक्रेन के ख़िलाफ़ लड़ाई में रूस की मदद के लिए उत्तर कोरिया ने कथित तौर पर 11,000 सैनिक भेजे हैं. यूक्रेन ने गर्मियों में रूस के इस इलाके पर अचानक हमला कर कब्ज़ा कर लिया था.