Russia-Ukraine War में मारा गया आजमगढ़ का युवक, यूक्रेन के खिलाफ लड़ रहा था जंग

रूस-यूक्रेन युद्ध में यूपी का भी एक लड़ाका मारा गया है। यह युवक यूक्रेन के खिलाफ रूस की तरफ से युद्ध लड़ रहा था। लड़ाई के दौरान आजमगढ़ का युवक मारा गया। बताया जा रहा है कि आजमगढ़ के रौनापार थाना क्षेत्र के बनकटा (बाजार गोसाई) गांव के निवासी युवक कन्हैया यादव रूस-यूक्रेन के बीच चल रही जंग में गोली लगने से मारा गया है। युद्ध में मारे गए युवक का शव 23 दिसंबर को उसके गांव लाया गया।
कन्हैया (41) पुत्र फौजदार यादव के परिजनों ने बताया कि कन्हैया एक एजेंट के माध्यम से रसोइये का वीजा हासिल कर 16 जनवरी, 2024 को रूस गया था। वहां उसे रसोइये का कु छ दिन प्रशिक्षण दिया गया और बाद में उसे सैन्य प्रशिक्षण देकर रूसी सेना के साथ युद्ध के लिए भेज दिया गया। उन्होंने बताया कि युद्ध में कन्हैया घायल हो गया और इलाज के दौरान जून में उसकी मौत हो गई। कन्हैया ने 9 मई को युद्ध में घायल होने की सूचना अपने परिजनों को दी थी। वह 25 मई तक परिजनों के संपर्क में था, लेकिन इसके बाद संपर्क टूट गया।

भारतीय दूतावास के प्रयास से आजमगढ़ लाया जा सका शव
मास्को में भारतीय दूतावास ने 6 दिसंबर को फोन कर कन्हैया के परिजनों को सूचित किया कि 17 जून को इलाज के दौरान उनकी मौत हो गई और अंततः 23 दिसंबर को उसका शव उसके पैतृक गांव लाया गया। कन्हैया के परिवार में पत्नी गीता यादव और दो पुत्र अजय (23) और विजय (19) हैं। अजय यादव का आरोप है कि रूस की सरकार ने 30 लाख रुपये मुआवजा के तौर पर दिया है, लेकिन परिवार को अभी तक यह मुआवजा नहीं मिला है। कन्हैया का शव उसके गांव पहुंचने पर गांव और क्षेत्र से बड़ी संख्या में लोग उसके घर पहुंचे और शोक संवेदना व्यक्त की।