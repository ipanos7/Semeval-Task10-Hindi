क्रिसमस के दिन रूस ने किया यूक्रेन के ऊर्जा ढांचे पर बड़ा हमला, मिसाइलें बरसने पर मेट्रो स्टेशन के नीचे भागे लोग

दुनिया जब क्रिसमस के जश्न में डूबी है, उसी दौरान रूस ने बुधवार को यूक्रेन के ऊर्जा अवसंरचना को मिसाइल हमलों में तहस-नहस कर डाला है। इससे यूक्रेन के कई शहर अंधेरे में डूब गए हैं। रूस ने यूक्रेनी बिजली संयंत्रों को निशाना बनाकर बड़े पैमाने पर मिसाइल हमला किया। इस हमले की वजह से यूक्रेन के एक ताप विद्युत संयंत्र को बड़ा नुकसान पहुंचा। मिसाइल हमले शुरू होने के बाद स्थानीय लोगों को मेट्रो स्टेशन में भागकर शरण लेनी पड़ी।
यूक्रेन के ऊर्जा मंत्री हरमन हालुशेंको ने फेसबुक पर दिए एक बयान में बताया कि रूस ने फिर से ‘‘ऊर्जा अवसंरचना पर बड़े पैमाने पर हमला किया है।’’ यूक्रेन की वायु सेना ने देश के पूर्व में खार्किव, द्निप्रो और पोल्टावा क्षेत्रों पर कई मिसाइलों के दागे जाने की चेतावनी दी है। हालुशेंको ने कहा, ‘‘(बिजली) वितरण प्रणाली संचालक बिजली प्रणाली को हुई क्षति के प्रभाव को सीमित करने के लिए खपत न्यूनतम करने के उपाय किये गए हैं। जैसे ही सुरक्षा स्थिति अनुकूल होगी बिजली कर्मी नुकसान का आकलन करेंगे।’’ यूक्रेन की सबसे बड़ी निजी बिजली कंपनी डीटीईके ने कहा कि रूस ने बुधवार सुबह उसके एक ताप विद्युत संयंत्र पर हमला किया।
यूक्रेन के पावर ग्रिड पर 13वीं बार हमला
अधिकारियों के अनुसार इस वर्ष यूक्रेन के विद्युत ग्रिड पर रूस का यह 13वां हमला है। डीटीईके के मुख्य कार्यकारी अधिकारी मैक्सिम टिमचेंको ने ‘एक्स’ पर कहा, ‘‘क्रिसमस मना रहे लाखों शांतिप्रिय लोगों को भीषण सर्दी में ऊष्मा प्रणाली से वंचित करना एक पथभ्रष्ट और शैतानी कार्य है, जिसका जवाब दिया जाना चाहिए।’’ क्षेत्रीय प्रमुख ओलेह सिनीहुबोव ने टेलीग्राम पर बताया कि खार्किव को निशाना बनाकर कम से कम सात हमले किए गए, जिससे पूरे शहर में आग लग गई। स्थानीय अधिकारियों ने बताया कि कम से कम तीन लोग घायल हुए हैं।