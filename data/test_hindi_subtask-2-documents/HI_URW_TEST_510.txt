जेंलेस्की को जंग में जख्म पर जख्म दिए जा रही रूसी आर्मी, यूक्रेन ने एक और इलाका गंवाया

रूस के रक्षा मंत्रालय ने सोमवार को दावा किया कि रूसी सैनिकों ने पूर्वी यूक्रेन में महीनों तक चली लड़ाई के बाद महत्वपूर्ण शहर कुराखोव पर कब्जा कर लिया है. कुराखोव पूर्वी सीमा रेखा पर यूक्रेनी सेना के लिए एक महत्वपूर्ण गढ़ है. इसमें एक औद्योगिक क्षेत्र और एक ताप विद्युत संयंत्र है. 
यह पूर्वी और दक्षिणी यूक्रेन को जोड़ने वाले राजमार्ग पर स्थित है. रूस-यूक्रेन युद्ध के लगभग तीन साल पूरे होने के बीच रूस ने यह दावा किया है. हालांकि, इस दावे को लेकर कीव की तरफ से कोई प्रतिक्रिया नहीं आई है.

कुर्स्क पर यूक्रेन ने तेज किए थे हमले
एक दिन पहले ही रूसी रक्षा मंत्रालय ने कहा था कि यूक्रेनी सेना ने रूस के कुर्स्क सीमा क्षेत्र में नया आक्रमण शुरू किया है. अमेरिका के नवनिर्वाचित राष्ट्रपति डोनाल्ड ट्रंप के दो सप्ताह बाद शपथ लेने के मद्देनजर युद्ध में अनिश्चितता का एक नया तत्व आ गया है और किसी भी संभावित शांति वार्ता से पहले युद्ध क्षेत्र में बढ़त बनाने के लिए दोनों पक्षों की ओर से प्रयास तेज हो गए हैं. 
डोनाल्ड ट्रंप ने युद्ध को समाप्त करने के अपने लक्ष्य को पूरा करने के लिए अपनी योजनाओं का विवरण नहीं दिया है, लेकिन व्हाइट हाउस में उनकी उपस्थिति से युद्ध की स्थिति पर अहम असर पड़ने की संभावना है.