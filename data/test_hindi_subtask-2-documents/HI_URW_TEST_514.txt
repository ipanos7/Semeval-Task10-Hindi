रूस ने क्रिसमस के दिन यूक्रेन पर बोला बड़ा हवाई हमला, मिसाइलों और ड्रोन से शहरों को बनाया निशाना, हमले से हिला खार्कीव

रूस ने 25 दिसम्बर को क्रिसमस के दिन यूक्रेन के ऊपर बड़े पैमाने पर हवाई हमला किया है, जिसमें मिसाइलों और ड्रोन से देश भर के शहरों को निशाना बनाया गया है। रूसी हमले से यूक्रेन के उत्तरपूर्वी शहर खार्कीव शहर में सबसे ज्यादा नुकसान हुआ है। खार्कीव के मेयर ने टेलीग्राम पर लिखा, 'शहर पर बड़े पैमाने पर मिसाइल हमला हुआ है। कई विस्फोटों की आवाजें सुनी गईं और अभी भी बैलिस्टिक मिसाइलें शहर की ओर बढ़ रही हैं।'

क्षेत्रीय गवर्नर ओलेह सिनीहुबोव ने कहा है कि उन्होंने सात रूसी हमलों की गिनती की है और अभी हताहतों की संख्या का आकलन किया जा रहा है। इसके पहले यूक्रेनी वायुसेना ने बताया था कि रूसी टीयू-95 बमवर्षक विमानों ने रात में उड़ान भरी थी। इसने बाद में घोषणा की कि काला सागर से कैलिब क्रूज मिसाइलों को लॉन्च किया गया था। हालांकि, शुरू में यह पता नहीं था कि मिसाइलें कहां जा रही हैं।

रूस ने तेज की है बढ़त
गवर्नर सिनीहुबोव ने बताया कि हमलों में आग लग गई और नागरिक बुनियादी ढांचे को नुकसान पहुंचा। दो लोग घायल हो गए और उन्हें अस्पताल में भर्ती कराया गया है। खार्कीव शहर रूसी सीमा से केवल 30 किलोमीटर की दूरी पर स्थित है। करीब तीन वर्षों से जारी युद्ध के दौरान इसे लगातार हवाई हमलों का सामना करना पड़ा है। रूस ने हाल के महीनों में यूक्रेन के अंदर अपनी बढ़त को तेज कर दिया है। अमेरिका में ट्रंप के सत्ता में आने से पहले पुतिन अधिक से अधिक यूक्रेनी क्षेत्र पर नियंत्रण करने की कोशिश कर रहे हैं।