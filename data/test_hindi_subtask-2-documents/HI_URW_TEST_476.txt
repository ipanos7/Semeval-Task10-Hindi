रूस पर यूक्रेन को अमेरिकी हथियारों से हमले की अनुमति देकर बाइडेन ने किया "मूर्खतापूर्ण कार्य", गुस्से में ट्रंप

यूक्रेन को रूस के अंदरूनी हिस्सों में अमेरिकी हथियारों से हमले की अनुमति देकर राष्ट्रपति बाइडेन ने मूर्खतापूर्ण कार्य किया है। यह कहना है अमेरिका नवनिर्वाचित राष्ट्रपति ट्रंप का। उन्होंने कहा कि मुझसे इस बारे में पूछा तक नहीं गया।
अमेरिका के नवनिर्वाचित राष्ट्रपति डोनाल्ड ट्रंप 20 जनवरी को सत्ता संभालेंगे। इसके बाद रूस-यूक्रेन युद्ध में बड़ा मोड़ आने की संभावना है। वह रूस-यूक्रेन युद्ध मामले में राष्ट्रपति जो बाइडेन के फैसले को बदल सकते हैं। ट्रंप ने सोमवार को संकेत दिया कि वह राष्ट्रपति जो बाइडेन के उस हालिया फैसले को पलट सकते हैं, जिसके तहत यूक्रेन की सेना को रूस के अंदरूनी क्षेत्र में हमला करने के लिए अमेरिका के हथियारों का इस्तेमाल करने की अनुमति दी गई है।
ट्रंप ने पिछले महीने बाइडेन द्वारा लिए गए निर्णय को ‘‘मूर्खतापूर्ण’’ बताया। उन्होंने इस बात पर भी असंतोष जाहिर किया कि बाइडेन ने यह निर्णय लेने से पहले आगामी प्रशासन से सलाह नहीं ली। यूक्रेन लंबे समय से अपनी सीमा से सैकड़ों मील दूर रूसी ठिकानों पर हमला करने के वास्ते अमेरिकी हथियारों के इस्तेमाल की अनुमति चाहता था। हालांकि, प्रतिबंधों में ढील के साथ, बाइडेन ने रूस के अंदरूनी क्षेत्र में हमले के लिए यूक्रेन को अमेरिका द्वारा मुहैया कराई गई ‘आर्मी टैक्टिकल मिसाइल सिस्टम’ का उपयोग करने की अनुमति दे दी।