यूक्रेन संघर्ष पर ट्रंप का रुख: क्रेमलिन ने बताया 'हमारे रुख के अनुरूप

ट्रंप का रुख 'हमारे रुख के अनुरूप' - पेस्कोव
अमेरिका के निर्वाचित राष्ट्रपति डोनाल्ड ट्रंप ने गुरुवार को 'टाइम' पत्रिका में प्रकाशित एक साक्षात्कार में कहा कि वह यूक्रेन को अमेरिका की ओर से उपलब्ध कराए गए हथियारों का इस्तेमाल करके रूस पर हमले की अनुमति देने के खिलाफ हैं. रूस के राष्ट्रपति कार्यालय 'क्रेमलिन' के प्रवक्ता दिमित्री पेसकोव ने शुक्रवार को कहा कि ट्रंप का रुख 'हमारे रुख के अनुरूप है.' 

पेस्कोव ने संवाददाताओं से कहा, 'तनाव बढ़ने के कारणों के बारे में हमारा दृष्टिकोण एक जैसा है. ट्रंप को पता है कि संघर्ष को बढ़ाने वाली चीजें क्या हैं.' इससे पहले यूक्रेन के ऊर्जा मंत्री हर्मन हेलुशेंको ने रूसी हमलों पर प्रतिक्रिया व्यक्त करते हुए कहा, 'दुश्मन का आतंक जारी है.' 

हेलुशेंको ने कहा कि ऊर्जा कर्मचारी ऊर्जा प्रणाली पर पड़ने वाले प्रभावों को रोकने के लिए हरसंभव प्रयास कर रहे हैं. उन्होंने सुरक्षा स्थिति अनुकूल होने पर नुकसान के बारे में अधिक विवरण देने की बात कही. यूक्रेन की वायुसेना ने कहा कि रूस ने यूक्रेन के पश्चिमी क्षेत्रों पर हमलों में 'किंजल' बैलिस्टिक मिसाइलों का भी इस्तेमाल किया. शुक्रवार के हमलों के बाद आशंका बढ़ गई है कि रूस का लक्ष्य सर्दी की शुरुआत में यूक्रेन की बिजली उत्पादन क्षमता को नष्ट करना है.