राजनाथ सिंह का झूठा दावा: PM मोदी ने रूस-यूक्रेन युद्ध रुकवाकर भारतीयों को निकाला था

पिछले कुछ वक़्त से कई भाजपा नेताओं ने ये दावा किया कि प्रधानमंत्री नरेंद्र मोदी ने रूस और यूक्रेन के युद्ध को रुकवाकर वहां फंसे भारतीय छात्रों को निकाला और वापस भारत ले आए. भाजपा के राष्ट्रीय अध्यक्ष जेपी नड्डा ने फ़रवरी 2023 में कर्नाटका की एक रैली में ऐसा ही दावा किया था.
नवंबर 2022 में न्यूज़ 18 उत्तर प्रदेश को इंटरव्यू देते हुए केन्द्रीय गृह मंत्री अमित शाह ने कहा कि प्रधानमंत्री मोदी की रीक्वेस्ट पर रूस और यूक्रेन 72 घंटों के सीज़फ़ायर के लिए राज़ी हुए. ताकि वहां फंसे भारतीय छात्रों को निकाला जा सके. आगे उन्होंने कहा कि ये हरेक भारतीय के लिए गर्व की बात है कि कैसे दुनिया में भारत का प्रभुत्व बढ़ा है. उन्होंने ये भी कहा कि वो काफी समय से दूसरे देशों के साथ भारत के राजनयिक संबंधों को फ़ॉलो कर रहे थे. लेकिन ये अभूतपूर्व था.
नवंबर 2022 में ही हिमाचल प्रदेश में विधानसभा चुनाव को लेकर सभी राजनीतिक पार्टियां प्रचार में जुटी थीं. इसी क्रम में भाजपा के राष्ट्रीय अध्यक्ष जेपी नड्डा हिमाचल प्रदेश के कोटखाई में एक चुनावी सभा को संबोधित कर रहे थे. अपने भाषण में उन्होंने दावा किया कि जब रूस-यूक्रेन का युद्ध चल रहा था तब 32 हज़ार भारतीय बच्चे यूक्रेन में फंसे थे. उस वक्त भारत के प्रधानमंत्री नरेंद्र मोदी ने रूस के प्रेसिडेंट व्लादिमीर पुतिन और यूक्रेन के प्रेसिडेंट वोलोडिमिर ज़ेलेंस्की, दोनों को फ़ोन करके युद्ध रुकवाया और भारतीय बच्चों को बाहर निकाला.