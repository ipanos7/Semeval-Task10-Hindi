'मरे हुए उत्तर कोरियाई सैनिकों के चेहरे जला रहा रूस'... जेलेंस्की का आरोप, बोले- पागलपन बंद होना चाहिए

यूक्रेनी राष्ट्रपति वलोडिमिर जेलेंस्की ने रूस पर मरे हुए उत्तर कोरियाई सैनिकों के चेहरे जलाने का आरोप लगाया है। उन्होंने कहा कि पहचान और मौजूदगी को छिपाने के लिए मृत उत्तर कोरियाई सैनिकों के चेहरे जलाए जा रहे हैं। हालांकि, उनके आरोप पर अभी तक रूस ने कोई प्रतिक्रिया नहीं दी है। रूस और यूक्रेन फरवरी 2022 से युद्ध लड़ रहे हैं। हाल के दिनों में पू्र्वी यूक्रेन में रूसी सेना तेजी से आगे बढ़ रही है। वहीं, यूक्रेन समेत पश्चिमी देशों का दावा है कि करीब 10000 उत्तर कोरियाई सैनिक रूस की ओर से कुर्स्क क्षेत्र में यूक्रेनी सेना से लड़ रहे हैं।

यूक्रेनी राष्ट्रपति के दावे से सनसनी
सोशल मीडिया प्लेटफॉर्म एक्स पर यूक्रेनी राष्ट्रपति जेलेंस्की ने एक 31 सेकेंड का वीडियो शेयर किया है। इसमें लोगों को एक बर्फ से ढकी ढलान पर एक शव को जलाते हुए देखा जा सकता है। उन्होंने इस वीडियो के कैप्शन में कहा, "युद्ध के वर्षों के बाद भी, जब हमने सोचा कि रूस और अधिक बुरा नहीं हो सकता, तब हमने इससे भी कुछ बदतर देखा है। रूस न केवल यूक्रेनी ठिकानों पर हमला करने के लिए उत्तर कोरियाई सैनिकों को भेज रहा है, बल्कि इन लोगों के नुकसान को छिपाने की भी कोशिश करता है। उन्होंने उत्तर कोरियाई सैनिकों की उपस्थिति को छिपाने की कोशिश की। ट्रेनिंग के दौरान उनके चेहरे दिखाना प्रतिबंधित था। रूसियों ने उनकी उपस्थिति के किसी भी वीडियो सबूत को मिटाने का प्रयास किया।"