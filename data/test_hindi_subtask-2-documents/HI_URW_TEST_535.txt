'क्रिसमस का दिन जानबूझकर चुना गया', रूस के हमले को लेकर जेलेंस्की का बड़ा बयान

रूस और यूक्रेन के बीच जारी युद्ध और विकराल रूप लेता नजर आ रहा है.यूक्रेन के राष्ट्रपति जेलेंस्की ने बुधवार को देश के पावर ग्रिड पर हमले को लेकर रूस के राष्ट्रपति व्लादिमीर पुतिन पर निशाना साधा है. जेलेंस्की ने कहा कि रूस ने इस हमले के लिए जानबूझकर क्रिसमस का दिन चुना है. आपको बता दें कि रूस के हमले में यूक्रेन के पावर ग्रिड पर 170 से अधिक मिसाइलें और ड्रोन दागे गए थे. इस हमले में एक व्यक्ति की मौत हो गई और बड़े पैमाने पर ब्लैकआउट हो गया है. जेलेंस्की ने हमले को अमानवीय  भी बताया है. 

70 से अधिक मिसाइलें दागी गई 
यूक्रेन ने रूस के इस हमले को लेकर कहा कि इस तरह का हमला अमानवीय है. पुतिन ने जानबूझकर हमले के लिए इस दिन को चुना है. हमारे एनर्जी सिस्टम पर रूस ने कुल 70 से ज्यादा मिसाइलें और सौ से अधिक ड्रोन से हमला किया है. बताया जा रहा है कि रूस के इस हमले में यूक्रेन की वायु सेना ने 50 से अधिक मिसाइलें को मार गिराया लेकिन उनमें से कुछ अपने टारेगट पर गिरी हैं. 

खारकीव पर भी किया गया हमला 
यूक्रेन पर हुए इस हमले में रूस ने खारकीव पर भी हमला किया है. इस हमले को लेकर निप्रापेट्रोस के गवर्नर सर्गेई ने कहा कि रूस इस इलाके की बिजली व्यवस्था को बर्बाद करने की कोशिश कर रहा है. रूस के इस हमले के पीछे की नीयत ये है कि वह हमारे संसाधनों को नष्ट कर देना चाहता है. 