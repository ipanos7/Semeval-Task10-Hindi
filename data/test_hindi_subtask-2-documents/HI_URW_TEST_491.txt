जेलेंस्की से मुलाकात के बाद PM मोदी ने दिया शांति का संदेश, रूस से युद्ध में घायलों को दिया BHISHM उपचार: भारत-यूक्रेन के बीच चार समझौते

प्रधानमंत्री नरेंद्र मोदी शुक्रवार (23 अगस्त 2024) को युद्धग्रस्त यूक्रेन पहुँचे और राष्ट्रपति वलोडिमिर जेलेंस्की के मुलाकात की। इस दौरान चार समझौते पर हस्ताक्षर हुए। पीएम मोदी ने कहा कि भारत शांति का पक्षधर है। जेलेंस्की से करीब तीन घंटे की मुलाकात के बाद पीएम मोदी ने उन्हें भारत आने का न्योता दिया। प्रधानमंत्री नरेंद्र मोदी देश के पहले पीएम हैं, जिन्होंने यूक्रेन की यात्रा की है।

जेलेंस्की से मुलाकात के दौरान पीएम मोदी ने रूस के साथ यूक्रेन की लगभग ढाई वर्षों से जारी जंग को रोकने की अपील की। उन्होंने कहा, “मैं ग्लोबल साउथ और करीब 120 देशों की ओर से भी शांति का संदेश लेकर आया हूँ। शांति के हर प्रयास में भारत का सक्रिय योगदान रहा है। हमारा स्पष्ट मानना है कि संप्रभुता और क्षेत्रीय अखंडता का सम्मान हमारे लिए सर्वोपरी है। हम उसका समर्थन करते हैं।”

पीएम मोदी ने कहा, “जब मैं रूस के राष्ट्रपति पुतिन से मिला था तो मीडिया के सामने आँख से आँख मिलाकर मैंने उनको कहा था कि ये युद्ध का समय नहीं है। पिछले दिनों मैं रूस गया था। वहाँ भी मैंने अपनी बात साफ-साफ शब्दों में कही है कि किसी भी समस्या का समाधान रणभूमि में कभी नहीं होता है। समाधान… रास्ता बातचीत से ही निकलता है। डायलॉग से निकलता है… डिप्लोमेसी से निकलता है।”