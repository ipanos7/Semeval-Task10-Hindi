रूस ने अपने सीनियर जनरल की हत्या मामले में एक संदिग्ध को पकड़ा, यूक्रेन ने ली थी हमले की जिम्मेदारी

मॉस्को में मंगलवार को रूसी परमाणु प्रमुख व वरिष्ठ जनरल इगोर किरिलोव की हत्या मामले में खुफिया एजेंसियों ने एक संदिग्ध को गिरफ्तार किया है। बताया जा रहा है कि इसे यूक्रेन की खुफिया सेवा ने भर्ती किया था।
मॉस्को: रूस परमाणु प्रमुख की मंगलवार को हुई हत्या के मामले में एक संदिग्ध को हिरासत में लिया गया है। रूस की एक खुफिया एजेंसी ने बुधवार को कहा कि उसने मॉस्को में एक वरिष्ठ जनरल की हत्या के मामले में एक संदिग्ध को हिरासत में लिया है। उससे पूछताछ की जा रही है। खुफिया एजेंसी के अनुसार पकड़ा गया संदिग्ध उज्बेकिस्तान का नागरिक है, जिसे यूक्रेन की खुफिया सेवा ने भर्ती किया था। आशंका है कि इसी शख्स ने रूस के परमाणु प्रमुख की हत्या करने के लिए स्कूटर में बम फिट किया था।
रूस की ‘फेडरल सिक्योरिटी सर्विस’ ने संदिग्ध का नाम सार्वजनिक नहीं किया, लेकिन यह बताया कि उसका जन्म 1995 में हुआ था। खुफिया एजेंसी के बयान के अनुसार संदिग्ध ने पूछताछ में बताया कि यूक्रेन की विशेष सेवा ने उसे भर्ती किया था। मॉस्को में मंगलवार को बम विस्फोट में लेफ्टिनेंट जनरल इगोर किरिलोव की मौत हो गई थी। उनके साथ उनका एक सहायक भी मारा गया था। बम उनके अपार्टमेंट की इमारत के बाहर एक स्कूटर में लगाया गया था।
यूक्रेन ने ली थी हत्या की जिम्मेदारी
रूसी जनरल की हत्या के इससे एक दिन पहले ही यूक्रेन की सुरक्षा सेवा ने किरिलोव पर आपराधिक आरोप लगाए थे। यूक्रेन के एक अधिकारी ने बताया था कि सुरक्षा सेवा ने इस हमले को अंजाम दिया। किरिलोव सेना के परमाणु, जैविक और रासायनिक सुरक्षा बलों के प्रमुख थे। हमले में उनके सहायक की भी मौत हो गई। किरिलोव के मारे जाने के बाद यूक्रेन ने इस हत्या की जिम्मेदारी ली थी और इसे वारदात को बिलकुल सही ठहराया था।