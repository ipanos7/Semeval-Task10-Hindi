पहले केमिकल फोर्स चीफ की हत्या, अब ड्रोन से 9/11 जैसा अटैक... पुतिन को यूक्रेन युद्ध में सबसे बड़ा सदमा

यूक्रेन के साथ युद्ध शुरू होने के बाद शायद पहली बार राष्ट्रपति व्लादिमीर पुतिन तनाव महसूस कर रहे होंगे. पिछले कुछ दिनों का घटनाक्रम ही ऐसा रहा है. शनिवार की सुबह, यूक्रेन के कई ड्रोन रूस के कजान शहर में आवासीय इमारतों को निशाना बनाने लगे. यह इलाका युद्ध के अग्रिम मोर्चे से 1,000 किलोमीटर दूर है. अमेरिका पर हुए 9/11 हमले की तर्ज पर ड्रोन्स इमारतों से जा टकराए. पुतिन के लिए यह ड्रोन हमला दोहरे आघात की तरह आया. वह अपने केमिकल हथियारों के प्रमुख की हत्या से निपट ही रहे थे कि यूक्रेन ने ड्रोन्स से धावा बोल दिया. बुधवार को खबर आई थी कि यूक्रेन ने मास्को में लेफ्टिनेंट जनरल इगोर किरिलोव को मार दिया है. यह यूक्रेन की SBU खुफिया सेवा द्वार मास्को में अंजाम दी गई अपनी तरह की सबसे चर्चित हत्या थी.

यूक्रेनी ड्रोन्स के हमला होते ही कजान के हवाई अड्डे पर उड़ानें रोक दी गईं. शनिवार और रविवार को होने वाले सभी सामूहिक समारोह रद्द कर दिए गए हैं. यूक्रेन ने अपनी सुरक्षा नीति के हिसाब से, इन हमलों की पुष्टि नहीं की है. शुक्रवार को भी यूक्रेन ने रूस के कुर्स्क सीमा क्षेत्र के एक कस्बे पर अमेरिकी मिसाइलों से हमले किए थे, जिसमें एक बच्चे सहित छह लोगों की मौत हो गई थी.