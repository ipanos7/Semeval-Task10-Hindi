यूक्रेन मॉस्को में घुसकर रूसी जनरल को मारने में कैसे सफल रहा

यूक्रेन सिक्यॉरिटी और ख़ुफ़िया सर्विस के सूत्रों ने बीबीसी यूक्रेन न्यूज़ से पुष्टि की है कि उनके एजेंट रूसी सेना और उसके शीर्ष अधिकारियों के ख़िलाफ़ ऑपरेशन को अंजाम दे रहे हैं.

इनका कहना है कि इस तरह के ऑपरेशन यूक्रेन के दुश्मनों के ख़िलाफ़ हर जगह किए जा रहे हैं. यूक्रेन के सूत्रों ने बताया कि ऐसे ऑपरेशन रूस ने यूक्रेन के जिन इलाक़ों पर क़ब़्जा किया है, वहाँ तो चलाए ही जा रहे हैं, इसके अलावा रूस के भीतर और विदेशों में भी इस तरह के अभियानों को अंजाम दिया जा रहा है.

सैन्य विशेषज्ञ और सिक्यॉरिटी सर्विस ऑफ यूक्रेन (एसबीयू) के पूर्व अधिकारी ईवान स्तूपक के अनुसार, रूस के शीर्ष के जनरल लेफ्टिनेंट जनरल इगोर किरिलोव को जिस तरह से मारा गया, उसकी तुलना इसराइली ख़ुफ़िया एजेंसी मोसाद ने इसी साल लेबनान में हिज़्बुल्लाह के ख़िलाफ़ जो पेजर हमला किया था, उससे की जा रही है.

ऐसा माना जा रहा है कि जनरल किरिलोव को स्कूटर में छुपाकर रखे गए विस्फोटक से मारा गया.

ईवान स्तूपक ने कहा कि यूक्रेन की सीक्रेट सर्विस को फ़ैसला करना था कि या तो शूट किया जाए, या उड़ा दिया जाए या ज़हर दिया जाए. हालांकि यूक्रेन के अधिकारियों ने इस पर कोई टिप्पणी नहीं की है. स्तूपक ने कहा कि रूसी आक्रामकता के ख़िलाफ़ किसी भी ऑपरेशन, तैयारी और समर्थन को एसबीयू तवज्जो दे रहा है.