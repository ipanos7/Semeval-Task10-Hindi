बार-बार अर्जी लगाने पर भी NATO क्यों नहीं दे रहा यूक्रेन को एंट्री, सबसे ...

आर्टिकल 5 में NATO का पूरा निचोड़ है. इसके मुताबिक, अगर किसी भी सदस्य देश पर हमला हो, तो ये पूरे नाटो पर अटैक माना जाएगा. यूक्रेन लगभग तीन सालों से रूस से जंग में है. वो लगातार जोर लगा रहा है कि उसे इस सैन्य संगठन की सदस्यता मिल जाए, लेकिन अब भी ये नहीं हो सका, जबकि नाटो में शामिल लगभग सारे ही देश उसे तमाम तरह की सैन्य मदद कर रहे हैं.
तीन सालों से नाटो की सदस्यता की कोशिश
फरवरी 2022 में जब रूस ने यूक्रेन पर हमला किया, तब यूएस राष्ट्रपति जो बाइडेन ने कहा कि उनका देश यूक्रेन के हरेक इंच की रक्षा करेगा. वो कीव की सहायता कर भी रहा है लेकिन कानों को उल्टा पकड़ते हुए. दरअसल, यूक्रेन काफी समय से नाटो के अंब्रेला में आने की कोशिश में है, लेकिन उसके लिए दरवाजे अब तक बंद हैं.
अब मांग रहे आंशिक सुरक्षा
यूक्रेनी राष्ट्रपति वोलोडिमिर जेलेंस्की ने अब कोशिश में थोड़ा बदलाव लाते हुए प्रस्ताव दिया कि सिर्फ उन्हीं हिस्सों को नाटो में शामिल कर लिया जाए, जो रूस के कब्जे में नहीं. इस हिसाब से देखा जाए तो यूक्रेन का लगभग 27 फीसदी भाग नाटो मेंबरशिप से अलग रहेगा. जेलेंस्की को उम्मीद है कि इस कदम से रूस आगे बढ़ने से रुक जाएगा. साथ ही मॉस्को से सीजफायर की बात भी हो सकेगी.
राष्ट्रपति जेलेंस्की जो प्रस्ताव दे रहे हैं, तकनीकी तौर पर उसमें कोई कमी भी नहीं. कई जगहों पर नाटो ने आंशिक सुरक्षा दी हुई है. उसके सपलीमेंट प्रोटोकॉल में इसका जिक्र भी है.